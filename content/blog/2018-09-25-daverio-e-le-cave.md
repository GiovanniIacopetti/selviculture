+++
title = "Cave apuane: Daverio chiude la partita"
description = "Lo spettacolare autogol è una vera opera d'arte"
author = "Giovanni Iacopetti"
date = "2018-09-25"
categories = ["ambiente"]
tags = []
featured = "pic01.jpg"
featuredalt = "pic 01"
featuredpath = "img/2018/04/"
linktitle = ""
type = "post"
+++
_**Studenti sulla Camosciara** (Civitella Alfedena, AQ) - Parco Nazionale d'Abruzzo, Lazio e Molise_  
_Esercitazione del corso di Scienze Forestali dell'Università di Firenze_  
_4 ottobre 2016_  

All'indomani dell'[ultimo attacco a Franca Leverotti](http://www.voceapuana.com/lunigiana-e-apuane/cronaca/cave-vagli-chiede-5-5-milioni-alla-leverotti-legambiente-un-intimidazione-12564.aspx), che si batte contro le irregolarità nell'estrazione del marmo (quello di quest'estate [è appena caduto nel vuoto](http://iltirreno.gelocal.it/massa/cronaca/2018/05/28/news/franca-leverotti-prosciolta-legittime-le-critiche-a-turba-1.16888138)) ritornano alla mente le parole pronunciate alla manifestazione Con_vivere, e prima ancora alla Versiliana, dal noto critico d'arte Philippe Daverio.

Per quanto siano tristi queste parole, per quanto inadeguate e sconnesse, non mancano di farci sorridere, di un sorriso di speranza: perché **se un uomo di vasta e approfondita cultura come Daverio non riesce a fare di meglio, vuol dire che la questione culturale sulle cave è davvero chiusa**.

Restano da chiarire un po' di punti della questione:

* **come gli è venuto in mente?**  
Alla Versiliana il noto critico era sul palco con Paolo Carli, presidente della Henraux, multinazionale proprietaria di alcune cave, legata al Premio Henraux. Presidente della giuria del Premio Henraux? Daverio.  
Con_vivere è gestita dalla Fondazione Marmo e dalla Fondazione Cassa di Risparmio di Carrara.
In pratica sono loro che gli pagano lo stipendio (e questo potrebbe portarci su un'altra pista intrigante: l'autogol volontario, il doppiogioco, fingere di difendere il padrone e perdere la partita...).

E citando Daverio:

* **_"le cave, si dice lessicalmente, che si coltivano esattamente come si dice che si coltiva il vigneto"_**  
Per l'amor del cielo... la differenza fra "distruggere" e "coltivare" era facile, e l'errore banale, ci si è buttato a pesce anche [Il Fatto Quotidiano](https://www.ilfattoquotidiano.it/2014/07/29/apuane-caro-daverio-le-cave-coltivano-solo-distruzione/1076074/). Il fatto che si scelga una parola gentile per mistificare e giustificare una porcheria non è nuovo (cfr. _Repubblica Popolare Democratica di Corea_).  
* **_"le vostre montagne sono ricoperte da una neve mistica che è il marmo, vederle diventare verdine mi dispiacerebbe"_**  
Anche i fiumi, e le strade, e i polmoni della gente si sono ricoperti di neve mistica, che sia la marmettola (polvere di marmo derivata delle lavorazioni) o i PM10 degli scarichi dei camion. Ma cosa sono gli ecosistemi e la salute della gente in confronto al dispiacere estetico di veder tornare le montagne al loro colore naturale? (Per i dettagli sui danni alla salute e all'ambiente si rimanda ai dati dell'[ARPAT](http://www.arpat.toscana.it/notizie/arpatnews/2013/264-13/264-13-le-attivita-di-arpat-nei-processi-di-coltivazione-dei-marmi-e-dei-materiali-lapidei))
* **_"perché dobbiamo renderci conto che ecologia non significa ritornare alla foresta vergine"_**  
Forse dovremmo renderci conto che l'ecologia è una scienza, e cosa significa o meno non sta ai critici dell'arte deciderlo.  
In particolare l'ecologia, come il lo studio del paesaggio, dà la precedenza alla convivenza dell'uomo con la natura, il "ritorno alla foresta vergine" oltre che formalmente scorretto (si indicano come "foreste vetuste", la _foresta vergine_ una volta andata è andata) è auspicato solo in rari casi: in particolare quando gli usi storici portino meno benefici dell'ecosistema nelle sue condizioni più naturali, in particolare sul lungo periodo. Se proprio dovessimo ridurre una materia complessa ad un concetto semplice ci potremmo riferire al concetto di **sostenibilità**, e le cave Apuane sono un chiarissimo esempio di un'attività **non sostenibile**.  
* **_"ricordo che Mengele, l’inventore delle camere a gas amava gli uccellini e aveva un cane lupo che adorava, quindi l’ecologia è un tema molto complicato e io ce l’ho un po’ contro gli integralismi"_**  
No, l'ecologia non è _un tema complicato_, è una scienza, e come tale è complicata, specialmente se non la si studia.
In compenso la [reductio ad Hitlerum](https://it.wikipedia.org/wiki/Reductio_ad_Hitlerum) (tirare in ballo i nazisti quando si sono finiti gli argomenti) è un segno che anche Daverio segue la [legge di Godwin](https://it.wikipedia.org/wiki/Legge_di_Godwin) e la discussione ha raggiunto la finezza culturale di una chat.  
* **_"il marmo di Michelangelo..."_**  
Come si dice all'ombra delle Apuane, "al vorrè durata" (tradotto dal massese: "bisognerebbe insistere" inteso in senso ironico) con la storia del marmo di Michelangelo: il **bianco P** (il marmo pregiato per la scultura) era già finito quando chi scrive andava alle cave con la gita delle medie (e quest'anno ne ha compiuti 36), ma non lo dice nessuno per non demolire l'aura artistica delle cave. Se non la capisce Daverio la differenza fra il marmo per sculture e il carbonato di calcio per l'industria siamo messi malino.  
* **_"E’ molto più importante questo che non salvare una collinetta, e se al posto di certi boschi ci sono Ville del Rinascimento: non è male"_**  
Primo: le vette delle Apuane sono tutt'altro che collinette.  
Secondo: nessuno rimpiange i boschi tagliati per fare posto alle Ville dei Medici  
Terzo: aprire una radura in un bosco (azione reversibile) per costruire delle ville (dall'indiscutibile valore artistico) è diverso da fare un buco in un monte (atto irreversibile) per fare arricchire pochi (dal [dubbio valore morale](https://www.focus.it/ambiente/ecologia/alpi-apuane-le-montagne-che-scompaiono-per-cavare-il-marmo)).  

**_blah blah blah_ (una sequela di luoghi comuni)**  
Liquidiamo sommariamente qualche altro argomento tirato in ballo: 

1. Le cave portano lavoro. Falso. I lavoratori sono passati da 14.000 a meno di 1000 dal 1920 ad oggi.
1. Le cave portano soldi al comune. Falso. La tassa comunale è 10€ a tonnellata anche per i blocchi, che normalmente valgono oltre 2000€ a tonnellata, e regolarmente vengono sbriciolati (illegalmente) per farne carbonato.
1. L'economia di Carrara si regge sulle cave. Falso. L'indotto è sparito, quasi tutti i laboratori sono chiusi, si fanno quasi solo lapidi e statuine per i cimiteri.
1. La scultura del marmo ha il suo cuore a Carrara. Falso. Carrara è riuscita a farsi portare via anche lo storico corso di scultura dell'Accademia di Belle Arti, che si è trasferito a Pietrasanta. 
1. Non rappresentano un diretto rischio per la salute. Falso. In passato Carrara è stata dissetata dalle autobotti della protezione civile perché le purissime falde idriche delle Apuane erano state inquinate con gli idrocarburi.

Inoltre vale la pena ricordare il contorno in cui si svolge tutto questo:

1. La cronaca locale è una specie di bollettino di guerra (sia per frequenza che per l'età dei caduti).
1. Gli illeciti nella gestione delle cave sono all'ordine del giorno.
1. La difesa dei pardroni a colpi di denunce a vuoto e intimidazioni è la prassi (vedi incipit del post).

**!!! Attenzione: passagio di forte sarcasmo !!!**

Ma il top del top deve ancora venire: Daverio ha genialmente ricordato una delle sue perle più luminose, ormai vecchia di qualche anno ma ancora splendente! Nelle dispute intorno alle cave **_io [Daverio] avevo suggerito alla Marson la lettura della Genesi quando dice che l’Onnipotente crea il mondo per darlo agli uomini perché lo cambino_**...   
Questo signori è **puro genio**, perché **citare la Bibbia per controbattere una posizione scientifica**, come dire, si è sempre dimostrata una mossa vincente.  
Un balzo indietro di secoli di cui si sentiva proprio il bisogno.

**!!! Fine inserto sarcastico !!!**

Un'ultima cosa stona: la scelta di tirare in ballo anche la storia dell'anarchia degli Apuani.  
Allora questo forse anche Daverio potrebbe impararlo dagli anarchici, e dalla gente di montagna: a tenere la schiena dritta.

Detto questo sembra doveroso fare alcune precisazioni:

* Chi scrive ha la massima ammirazione per il "Daverio critico d'arte e divulgatore".
* Alcune realtà dell'escavazione delle Apuane meritano un'analisi più approfondita. La prima che viene alla mente è Levigliani, con la sua storia secolare di proprietà collettive e cooperazione.

_**Giovanni Iacopetti**_

**La cronaca sull'argomento:**

[Daverio: pensiamo al lavoro, dico no agli integralisti delle cave](http://iltirreno.gelocal.it/massa/cronaca/2018/09/09/news/daverio-pensiamo-al-lavoro-dico-no-agli-integralisti-delle-cave-1.17232711)

[Fermare le cave è come impedire di fare il Chianti](http://iltirreno.gelocal.it/massa/cronaca/2014/07/28/news/fermare-le-cave-e-come-impedire-di-fare-il-chianti-1.9672868)

**Qualche link utile:**  

[Youtube - AUT OUT: un video assolutamente da non perdere](https://www.youtube.com/watch?v=clYuGVVVLpo)

[Gruppo Facebook "Salviamo le Apuane"](https://www.facebook.com/SalviamoAlpiApuane.MontagnedAcqua?fref=ts)

Se ne sono accorti anche all'estero: [Turning Art History into Toothpaste](https://artislimited.wordpress.com/2012/12/09/turning-art-history-into-toothpaste-the-issues-involving-the-ongoing-environmental-disaster-in-carraras-marble-region-are-beginning-to-be-noticed/)

